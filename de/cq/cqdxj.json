{"title": "Wat geschitt bei der RNA-Impfung g\u00e9int Covid-19 an eisem Kierper?", "author": "FNR", "url": "https://science.lu/rna-vs-dna/wat-geschitt-bei-der-rna-impfung-geint-covid-19-eisem-kierper", "hostname": "science.lu", "description": "Wissenschaft und Forschung f\u00fcr alle! La science et la recherche pour tous! science.lu - M\u00e9i entdecken!", "sitename": "Science", "date": "2021-02-17", "id": null, "license": null, "body": null, "comments": "", "commentsbody": null, "raw_text": null, "text": "RTL\nMat den neien Impfstoffer g\u00e9int Covid-19 tr\u00ebtt och eng nei Zort vun Impfstoffer op de Maart: RNA-Impfstoffer. W\u00e9i funktion\u00e9ieren des? Wat ass RNA iwwerhaapt? A k\u00ebnnen d\u2019RNA-Impfstoffer eis DNA, also eis Ierfmaterial ver\u00e4nneren? Dat hu mir zesumme mam Olivier Catani vun RTL am leschte PISA W\u00ebssensmagazin iwwert eist Immunsystem prob\u00e9iert ze erkl\u00e4ren. A mir hunn net ouni Grond an enger Kiche gefilmt.\nRNA vs DNA\nAn all m\u00ebnschlecher Zell lait gutt gesch\u00fctzt am Zellk\u00e4r eist Ierfmaterial: eis DNA, mat eise Genen, d\u00e9i z.B. best\u00ebmmen, ob mer blond oder brong Hoer kr\u00e9ien, oder eventuell best\u00ebmmte Krankheete kr\u00e9ie k\u00ebnnen oder \u00e9ischter net. Wat DNA m\u00e9i genee ass hu mer\n[an d\u00ebsem Artikel erkl\u00e4ert](https://www.science.lu/de/was-ist-die-dna).\nEt kann ee sech eis DNA och w\u00e9i e grousst Kachbuch virstellen, mat lauter Rezepter, fir Proteinnen ze maachen. Des Proteinne brauch eise Kierper fir allm\u00e9iglech Funktiounen ze erf\u00ebllen. An d\u00ebs Proteinne gi vun eisen Zellen a spezielle Protein-Kichen (de Ribosomen) an der Zellfl\u00ebssegkeet (dem Zytoplasma) gekacht, also ausserhalb vum Zellk\u00e4r. Mee eis Zellen hunn ee Problem: d\u2019K\u00e4ch an der Protein-Kichen verstinn d\u2019Rezepter aus dem DNA-Kachbuch net. Well si an enger Sprooch geschriwwe sinn, d\u00e9i d\u2019K\u00e4ch net kennen.\nIllustratioun: Schematesch Representatioun vun enger D\u00e9ieren- oder M\u00ebnschenzell.\nDofir mussen eis Zellen aus DNA fir d\u2019\u00e9ischt RNA maachen \u2013 si mussen d\u2019Kachrezept also iwwersetzen. W\u00e9i dat genee geet, hu mir\n[an d\u00ebsem Artikel](https://www.science.lu/de/biologie/wie-entsteht-ein-protein) erkl\u00e4ert. Dat iwwersate Rezept (d\u2019RNA) g\u00ebtt dann aus dem Zellk\u00e4r an d\u2019Zellfl\u00ebssegkeet an d\u2019Protein-Kichen transport\u00e9iert. A wann d\u2019Protein gemaach ass, g\u00ebtt d\u2019Rezept zerrappt an ewechgeh\u00e4it \u2013 d\u2019RNA g\u00ebtt ofgebaut.\nWat bei der Covid-19 RNA-Impfung an eisen Zelle geschitt\nDem neie Coronavirus SARS-CoV-2 s\u00e4in Ierfmaterial besteet net aus DNA w\u00e9i bei eis, mee aus RNA. Dat ass bei verschiddene Viren einfach sou. Bei den\n[RNA-Impfstoffer g\u00e9int Covid-19](https://www.science.lu/de/covid-19-impfstoffe/welche-nebenwirkungen-haben-die-corona-impfungen) kr\u00e9ie mir e klengt St\u00e9ck vun der RNA vum SARS-CoV-2 gespr\u00ebtzt, dat an enger Enveloppe aus Fetter agepaakt ass. Des Enveloppe ka mat eisen Zelle verschm\u00eblzen an sou k\u00ebnnt d\u2018RNA vum Virus an eis Zellfl\u00ebssegkeet eran - awer net an den Zellk\u00e4r bei eis DNA. An et g\u00ebtt och keen Dolmetscher an eisen Zellen, deen RNA zr\u00e9ck an DNA iwwersetze kann. D\u2019RNA-Impfung kann also net eis Ierfmaterial ver\u00e4nneren.\nEisen Zellen ass et egal ob si mat hirer eegener RNA oder friemer RNA an der Protein-Kiche schaffe mussen. Sou maachen si aus der friemer RNA vum Virus eng Protein \u2013 d\u00e9i sougenannte Spike-Protein op der Uewerfl\u00e4ch vum SARS-CoV-2. Des Spike-Protein geet dann aus eisen Zellen eraus, an d\u00e9i friemt RNA vum Virus g\u00ebtt ofgebaut \u2013 si bleift also net an eisen Zellen.\nW\u00e9i eng RNA-Impfung eis g\u00e9int Covid-19 sch\u00fctze kann\nG\u00e9int des fr\u00ebsch produz\u00e9iert Spike-Protein m\u00e9cht eise Kierper dann eng Immun\u00e4ntwert, a mir sinn dann am Idealfall g\u00e9int Covid-19 gesch\u00fctzt (w\u00e9i laang, w\u00ebssen d\u2019Fuerscher nach net).\nEt kann een sech dat sou virstellen: eist Immunsystem kritt mam Spike-Protein, wat duerch d\u2019Impfung gemaach g\u00ebtt, eng Foto vum SARS-CoV-2 sengem Gesiicht gewisen, Et mierkt sech w\u00e9i en ausges\u00e4it. A wa mir m\u00e9i sp\u00e9it dem richtege SARS-CoV-2 beg\u00e9inen, also dem ganze Virus, kann et direkt mat enger Attack reag\u00e9ieren.\nW\u00e9i eist Immunsystem funktion\u00e9iert gouf och an der\n[PISA-Sendung iwwert d\u2019Immunsystem](https://www.rtl.lu/tele/pisa-de-wessensmagazin/a/1663282.html) vum 31.01.2021 op engem Fussballterrain nogespillt (och disponibel op Englesch [via RTL Today](https://today.rtl.lu/news/science-and-environment/a/1666627.html)). Du kanns et och [an desem Artikel](https://www.science.lu/de/die-koerpereigene-abwehr/wie-funktioniert-unser-immunsystem) op science.lu noliesen.\nText: Mich\u00e8le Weber (FNR)\nVideo: RTL\nIllustratioun: Linda Wampach (FNR)\nInfobox\nD\u00ebse Reportage gouf an Zesummenaarbecht mat RTL T\u00e9l\u00e9 fir d'Emissioun Pisa W\u00ebssensmagazin produz\u00e9iert. D'Sendung k\u00ebnnt eemol de Mount Sonndes ab 19:00 op RTL T\u00e9l\u00e9 L\u00ebtzebuerg. D\u00e9i ganz Sendung f\u00ebnns de op\n[pisa.rtl.lu](https://www.science.lu/fr/klimawandel/pisa.rtl.lu)", "language": null, "image": "https://science.lu/sites/default/files/styles/meta/public/video_thumbnails/xkjWyjVoPio.jpg?itok=keMmc2c1?lastupdate=1698327950", "pagetype": "article", "links": ["#main-content", "/de/datenschutzlinien", "/de", "https://researchersdays.science.lu/", "https://www.facebook.com/science.lu/", "https://www.instagram.com/science_lu/", "https://www.youtube.com/user/ScienceLuxembourg", "https://www.tiktok.com/@science.lu/", "/de/rna-vs-dna/wat-geschitt-bei-der-rna-impfung-geint-covid-19-eisem-kierper", "/fr/rna-vs-dna/wat-geschitt-bei-der-rna-impfung-geint-covid-19-eisem-kierper", "/de", "#", "/de/wissenschaft-luxemburg", "#", "#", "/de/wissenschaft-luxemburg/forschung-luxemburg", "#", "#", "/de/wissenschaft-luxemburg/forschung-luxemburg/gesellschaft-kultur-und-geschichte", "/de/wissenschaft-luxemburg/forschung-luxemburg/bildung-und-psychologie", "/de/wissenschaft-luxemburg/forschung-luxemburg/biomedizin-und-gesundheit", "/de/wissenschaft-luxemburg/forschung-luxemburg/it-und-mathematik", "/de/wissenschaft-luxemburg/forschung-luxemburg/physik-material-und-ingenieurwissenschaften", "/de/wissenschaft-luxemburg/forschung-luxemburg/recht-wirtschaft-und-finanzen", "/de/wissenschaft-luxemburg/forschung-luxemburg/umwelt-und-nachhaltigkeit", "/de/wissenschaft-luxemburg/forschung-luxemburg/blick-auf-die-forschung-luxembourg", "/de/wissenschaft-luxemburg/wissenschaftsakteure", "#", "#", "/de/wissenschaft-luxemburg/wissenschaftsakteure/forschungsakteure", "/de/wissenschaft-luxemburg/wissenschaftsakteure/wissenschaftskommunikatoren-und-workshop-anbieter", "/de/wissenschaft-luxemburg/wissenschaftsakteure/firmen", "/de/wissenschaft-luxemburg/wissenschaftsakteure/start-ups", "/de/wissenschaft-luxemburg/forscher-portraits", "#", "#", "/de/wissenschaft-luxemburg/forscher-portraits/luxemburger-forscher-im-ausland", "/de/wissenschaft-luxemburg/forscher-portraits/meet-scientists", "/de/wissenschaft-luxemburg/forscher-portraits/my-research-in-90s", "/de/wissenschaft-luxemburg/forscher-portraits/forscher-videos", "/de/wissenschaft-luxemburg/studienteilnehmer-gesucht", "/de/wissenschaft-luxemburg/wissenschaft-der-gesellschaft", "/de/wissenschaft-luxemburg/events", "/de/wissen", "/de/experimentieren", "#", "/de/fuer-lehrer-und-eltern", "#", "#", "/de/fuer-lehrer-und-eltern/ideen-fuer-naturwissenschaftlichen-unterricht-der-grundschule", "/de/fuer-lehrer-und-eltern/wissenschaftsangebote-fuer-schule-und-freizeit", "/de/fuer-lehrer-und-eltern/lizzie-nouga", "#", "#", "/de/fuer-lehrer-und-eltern/lizzie-nouga/natur", "/de/fuer-lehrer-und-eltern/lizzie-nouga/technik", "/de/fuer-lehrer-und-eltern/lizzie-nouga/mensch", "/de/fuer-lehrer-und-eltern/lizzie-nouga/universum", "/de/fuer-lehrer-und-eltern/labore-und-firmen-besichtigen", "/de/mr-science", "/de/ueber-sciencelu", "/de/das-sciencelu-team", "/de/kontaktieren-sie-uns", "/de/nutzungsbedingungen", "/de/datenschutzlinien", "https://researchersdays.science.lu/", "https://www.facebook.com/science.lu/", "https://www.instagram.com/science_lu/", "https://www.youtube.com/user/ScienceLuxembourg", "https://www.tiktok.com/@science.lu/", "/de/rna-vs-dna/wat-geschitt-bei-der-rna-impfung-geint-covid-19-eisem-kierper", "/fr/rna-vs-dna/wat-geschitt-bei-der-rna-impfung-geint-covid-19-eisem-kierper", "/de/wissen", "/de", "/de/authors/fnr", null, "whatsapp://send?text=https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "https://www.facebook.com/sharer/sharer.php?u=https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "https://twitter.com/home?status=Wat%20geschitt%20bei%20der%20RNA-Impfung%20g%C3%A9int%20Covid-19%20an%20eisem%20Kierper%3F%20-%20https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "mailto:?subject=Science.lu - Article&body=Follow the link below to see the complete article of : https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "javascript:window.print()", "https://www.science.lu/de/was-ist-die-dna", "https://www.science.lu/de/biologie/wie-entsteht-ein-protein", "https://www.science.lu/de/covid-19-impfstoffe/welche-nebenwirkungen-haben-die-corona-impfungen", "https://www.rtl.lu/tele/pisa-de-wessensmagazin/a/1663282.html", "https://today.rtl.lu/news/science-and-environment/a/1666627.html", "https://www.science.lu/de/die-koerpereigene-abwehr/wie-funktioniert-unser-immunsystem", "/de/covid-19-impfstoffe/hintergrundinformationen-zu-den-mrna-impfstoffen", "/de/covid-19-impfstoffe/hintergrundinformationen-zu-den-mrna-impfstoffen", "/de/covid-19-impfstoffe/hintergrundinformationen-zu-den-mrna-impfstoffen", "/de/authors/fnr", "https://www.science.lu/fr/klimawandel/pisa.rtl.lu", "whatsapp://send?text=https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "https://www.facebook.com/sharer/sharer.php?u=https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "https://twitter.com/home?status=Wat%20geschitt%20bei%20der%20RNA-Impfung%20g%C3%A9int%20Covid-19%20an%20eisem%20Kierper%3F%20-%20https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "mailto:?subject=Science.lu - Article&body=Follow the link below to see the complete article of : https://science.lu/de/rna-vs-dna/wat-geschitt-bei-der-rna-impfung-geint-covid-19-eisem-kierper", "javascript:window.print()", "/taxonomy/term/1181", "/de/taxonomy/term/496", "/de/taxonomy/term/341", "/de/studienteilnehmer-gesucht/post-virale-fatigue-post-covid-und-chronisches-erschopfungssyndrom", "/studienteilnehmer-gesucht/post-virale-fatigue-post-covid-und-chronisches-erschopfungssyndrom", "/de/studienteilnehmer-gesucht/post-virale-fatigue-post-covid-und-chronisches-erschopfungssyndrom", "/de/authors/university-luxembourg", "/de/neuheiten-der-wissenschaft/rueckblick-2022-die-wichtigsten-ergebnisse-der-forschung-luxemburg", "/de/neuheiten-der-wissenschaft/rueckblick-2022-die-wichtigsten-ergebnisse-der-forschung-luxemburg", "/de/neuheiten-der-wissenschaft/rueckblick-2022-die-wichtigsten-ergebnisse-der-forschung-luxemburg", "/de/authors/universite-du-luxembourg", "/de/authors/lih", "/de/authors/lcsb", "/de/authors/snt", "/de/authors/list", "/de/authors/liser", "/de/authors/statec", "/de/immunschutz-vs-virus/was-schuetzt-besser-vor-covid-19-impfung-oder-ueberstandene-erkrankung-ein-update", "/de/immunschutz-vs-virus/was-schuetzt-besser-vor-covid-19-impfung-oder-ueberstandene-erkrankung-ein-update", "/de/immunschutz-vs-virus/was-schuetzt-besser-vor-covid-19-impfung-oder-ueberstandene-erkrankung-ein-update", "/de/authors/fnr", "/de/authors/lih", "/de/mathematik/wie-werden-die-restsitze-berechnet", "/de/mathematik/wie-werden-die-restsitze-berechnet", "/de/mathematik/wie-werden-die-restsitze-berechnet", "/de/authors/zentrum-fir-politesch-bildung", "/de/authors/fnr", "/de/authors/university-luxembourg", "/de/12-maerchen-um-mathe-lieben-zu-lernen", "/de/12-maerchen-um-mathe-lieben-zu-lernen", "/de/klimawandel/das-denken-wissenschaftler-ueber-luxemburgs-klima-und-energieplan", "/de/klimawandel/das-denken-wissenschaftler-ueber-luxemburgs-klima-und-energieplan", "/de/klimawandel/das-denken-wissenschaftler-ueber-luxemburgs-klima-und-energieplan", "/de/authors/opc", "https://www.youtube.com/user/ScienceLuxembourg", "/de/datenschutzlinien", "/de/das-neueste-auf-sciencelu", "/de/news-aus-aller-welt", "/de/wissen", "/de/experimentieren", "/de/mr-science", "/de/wissenschaft-luxemburg", "/de/wissenschaft-luxemburg/forschung-luxemburg", "/de/wissenschaft-luxemburg/wissenschaftsakteure", "/de/wissenschaft-luxemburg/forscher-portraits", "/de/wissenschaft-luxemburg/studienteilnehmer-gesucht", "/de/wissenschaft-luxemburg/wissenschaft-der-gesellschaft", "/de/wissenschaft-luxemburg/events", "/de/fuer-lehrer-und-eltern", "/de/fuer-lehrer-und-eltern/lizzie-nouga", "/de/fuer-lehrer-und-eltern/wissenschaftsangebote-fuer-schule-und-freizeit", "/de/fuer-lehrer-und-eltern/labore-und-firmen-besichtigen", "/de/fuer-lehrer-und-eltern/ideen-fuer-naturwissenschaftlichen-unterricht-der-grundschule", "https://www.facebook.com/science.lu/", "https://www.instagram.com/science_lu/", "https://www.youtube.com/user/ScienceLuxembourg", "https://www.tiktok.com/@science.lu/", "/de", "//www.fnr.lu", "/de/ueber-sciencelu", "/de/das-sciencelu-team", "/de/kontaktieren-sie-uns", "/de/nutzungsbedingungen", "/de/datenschutzlinien", "#top"]}
{"title": "Una Sanit\u00e0 da ristrutturare | SALTO", "author": "SALTO; Orietta Dalpiaz", "url": "https://salto.bz/en/article/10082020/una-sanita-da-ristrutturare", "hostname": "salto.bz", "description": "La pandemia ha mostrato le lacune del sistema sanitario. E questo vale anche per la nostra regione. Investiamo di pi\u00f9 negli ospedali ma anche nell\u2019assistenza territorialeLa pandemia ha mostrato le lacune del sistema sanitario. E questo vale anche per la nostra regione. Investiamo di pi\u00f9 negli ospedali ma anche nell\u2019assistenza territoriale", "sitename": "SALTO", "date": "2020-08-10", "id": null, "license": null, "body": null, "comments": "Ich stimme mit diesem Beitrag\nIch stimme mit diesem Beitrag ganz \u00fcberein. Allerdings ist das nur die eine H\u00e4lfte des Problems. Die zweite H\u00e4lfte hei\u00dft: das Gesundheitssystem muss die Menschen darin unterst\u00fctzen, gesund zu bleiben und darf sich nicht nur mit ihren Krankheiten besch\u00e4ftigen. Hier hat allerdings die Schulmedizin nur ein sehr begrenztes Wissen und ist noch ziemlich weit entfernt von dem, was man unter \"Ganzheitsmedizin\" versteht, welche die Menschen auch in ihrer Eigenverantwortung unterst\u00fctzt. Das hie\u00dfe z. B. auch, den Fokus wegzur\u00fccken vom passiven Warten auf die jeweils n\u00e4chste heilbringende Impfung und die Menschen mit Wissen und K\u00f6nnen zu versorgen, wie sie selber aktiv ihr Immunsystem st\u00e4rken k\u00f6nnen.\nAber mir ist bewusst, dass solche \u00dcberlegungen unter den Bedingungen des medizinisch-industriellen Komplexes, der das gesamte System beherrscht, wenig Raum bekommen werden.", "commentsbody": null, "raw_text": null, "text": "Una Sanit\u00e0 da ristrutturare\nDurante questa pandemia si sono evidenziate grandi difficolt\u00e0 nella Sanit\u00e0, anche nella nostra regione.\nI cittadini, illusi di avere diritto ad un accesso sicuro alle cure, si sono trovati insicuri e sfiduciati di fronte a un sistema sanitario sprovvisto di assistenza territoriale e con ospedali al collasso. Il COVID-19 ha purtroppo dimostrato come un sistema sanitario fondato su obiettivi di produttivit\u00e0 e contenimento di risorse umane e infrastrutture sia incapace di rispondere rapidamente alle vere esigenze della comunit\u00e0. Tutto ci\u00f2 ci deve far riflettere.\n\u00c8 tempo che la Sanit\u00e0 torni ad essere un bene primario, e che venga trattata pi\u00f9 come un patrimonio da proteggere che come un settore di business. Personalmente sono convinta che se investiamo di pi\u00f9 non solo negli ospedali ma anche nell\u2019assistenza territoriale con risorse umane formate e qualificate e con infrastrutture adeguate creiamo un sistema sanitario forte, stabile e credibile, capace di tutelare la salute dei cittadini, di ridare fiducia e sostenere l\u2019economia del paese.\n\u00c8 tempo che la Sanit\u00e0 torni ad essere un bene primario, e che venga trattata pi\u00f9 come un patrimonio da proteggere che come un settore di business\nOccorre pensare da subito alla riforma dei servizi sanitari territoriali come risorsa primaria per la salute dei cittadini e come interlocutore tra il paziente e il servizio sanitario ospedaliero. Per poter rilanciare l'assistenza territoriale e ospedaliera \u00e8 necessario un progetto di riorganizzazione, programmazione e coordinazione basato su gruppi di lavoro di professionisti in diversi ambiti di competenza.\nPer dirigere i nostri ospedali e servizi territoriali verso obiettivi centrati sul prendersi cura dei cittadini e delle loro malattie, la Politica deve riprendere a dialogare con medici ed infermieri. I sanitari hanno le conoscenze e competenze necessarie a contribuire alla riorganizzazione del sistema sanitario, spostando obiettivi fondati su strutture gerarchiche e funzioni organizzative a obiettivi centrati sul paziente-persona.\nCome italiana e bolzanina, come medico, lavorando ormai da anni all\u2019estero con esperienze in diverse cliniche universitarie europee, e una breve e costruttiva esperienza come primario in Azienda Sanitaria dell\u2019Alto Adige, ritengo di aver fatto cosa gradita con questo breve commento.", "language": null, "image": "https://salto.bz/sites/default/files/images/jc-gellidon-uip163xcv6w-unsplash.jpg", "pagetype": "News", "links": ["#main-content", "#main-content", "/de/", "/en/article/10082020/una-sanita-da-ristrutturare", "/de/article/10082020/una-sanita-da-ristrutturare", "/it/article/10082020/una-sanita-da-ristrutturare", "/de/abo", null, "/de/user/login?destination=/node/add/article", null, "/de/politics", "/de/economy", "/de/culture", "/de/environment", "/de/society", "/de/chronicle", "/de/sports", "/de/freetime", "/de/community", "/de/partners", "/de/", "/de/user/register", "/de/user/password", "/de/user/register", "/de/user/password", "/de/abo", "/de/", null, null, "/de/user/login?destination=/node/add/article", "/de/wahlenelezioni23", "/de/politics", "/de/economy", "/de/culture", "/de/books", "/art", "/de/stage", "/de/film", "/de/salto-music", "/de/environment", "/de/society", "/de/chronicle", "/de/sports", "/de/freetime", "/de/hiking", "/de/recipe", "/de/riddle", "/de/community", "/de/partners", "/de/podcasts", "/de/videos", "/de/artstore", "/de/gespr%C3%A4ch", "/de/blinddates", "/de/stricheln2023", "https://salto.bz/de/article/18102023/freizurwahl", "/de/simmantics2023", "/en/article/10082020/una-sanita-da-ristrutturare", "/de/article/10082020/una-sanita-da-ristrutturare", "/it/article/10082020/una-sanita-da-ristrutturare", "/de/society", "/en/user/21473", "/de/user/1002", "/de/comment/80083#comment-80083", "/de/comment/80083#comment-80083", null, "/cdn-cgi/l/email-protection#4920272f26093a28253d26672b33", "/de/#editCookieSettings", "https://facebook.com/salto.bz/", "https://instagram.com/salto.bz/", "https://x.com/saltobz", "https://youtube.com/c/SaltoBzSocial", "/aboutus", "/de/impressum", "/de/advertising", "/de/newsletter", "/de/netiquette", "/de/privacy", "/de/agb", "/de/jobs"]}